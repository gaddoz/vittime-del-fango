---
title: "Comunicazione: prime proposte al Comune di Forlì dal Comitato delle Vittime del Fango Quartiere Romiti"
description: "In data 07 luglio 2023 è stata inviata la seguente comunicazione al Sindaco, alla Giunta Comunale e a tutti gli organi di stampa locali "
author: comitato unitario vittime del fango
date: 2023-07-07T17:00:00.000Z
tags: 
    - post
    - comunicazioni-ufficiali
---

In data 07 luglio 2023 è stata inviata la seguente comunicazione al Sindaco, alla Giunta Comunale e a tutti gli organi di stampa locali:

## Oggetto: Prime proposte al Comune di Forlì Comitato delle Vittime del Fango Quartiere Romiti

Come Comitato dei Cittadini, in attesa delle Vostre risposte alla nostra lettera/interpellanza, vorremmo cominciare ad avanzare alcune proposte immediate per venire incontro alle esigenze delle vittime del Quartiere Romiti:
1- Mappatura dei bisogni DEI CITTADINI (richieste rimozione fango, svuotamento cantine, generi alimentari, scaffalature, mobilio e elettrodomestici) per tornare ad una condizione di vita sufficiente. Solo così sarà possibile dare risposte concrete e beni necessari ai veri bisogni delle persone: Imprese, Cooperative, Associazioni e liberi cittadini hanno dato o avrebbero BENI da dare agli
alluvionati, servono criteri snelli per consegnarli agli alluvionati e permettere loro di gettare le prime basi per la rinascita delle loro vite.
2- Un interlocutore unico, un portavoce del Comune di Forlì o un ufficio specificatamente preposto, a cui fare arrivare le istanze, trasmettere proposte, le paure e le richieste di informazioni e di interventi che chiedono i cittadini. Lui raccoglie le informazioni dai vari Uffici e Funzionari del Comune e le restituisce al Comitato, in modo che ci sia sempre un canale diretto sullo stato di avanzamento delle richieste dei cittadini, gli aggiornamenti sui lavori che si stanno facendo nel quartiere, come la Ricostruzione Argini, le Fogne nuove, gli aggiustamenti delle strade, il ripristino marciapiedi.
Per esempio, in questo momento servono:
-interventi più puntuali per raccogliere il fango presso i civici svuotati, oggi i tempi di raccolta sono troppo lunghi (una volta alla settimana) e rallentano la velocità degli interventi effettuati e ancora da effettuare;
-azioni di mitigazione delle polveri presenti nell’aria del quartiere, generate dai cantieri attivi ed il passaggio dei mezzi pesanti, rendono l’aria irrespirabile, sarebbe sufficiente bagnare le strade e lavarle a cadenza regolare.
3 – Proposta di Piano di Protezione Civile aggiornato corredato di un nuovo Piano di Evacuazione in caso si ripresentasse una EMERGENZA: le bombe d’acqua e l’autunno sono alle porte, e quanto è successo ha dimostrato che qualcosa nel vecchio Piano di Protezione Civile non ha funzionato.
4- Spostare il Punto di distribuzione dei generi di prima necessità al Palafiera non ha aiutato gli alluvionati (file interminabili), specialmente quelli senza macchina (che continuano a non potersi permettere di comprare un’auto in questo momento), occorre prevedere alcuni Punti di Distribuzione direttamente nei Quartieri, in modo da essere veramente vicino ai bisogni delle persone. Dateci informazioni puntuali, ci hanno detto che presto questo servizio chiuderà....
Come è possibile una cosa del genere in questo momento di bisogno estremo?
5- L’EMERGENZA legata ai bisogni basilari delle persone non è finita, occorre dare un segnale di sostegno e riconoscimento da parte del Comune a tutte le Associazioni e Volontari che ancora oggi stanno operando sul campo per stare vicino ai cittadini, occupandosi in presa diretta dei loro bisogni: rimozione fango, distribuzione pasti, distribuzione generi di prima necessità (cibo, vestiti, piccoli elettrodomestici, mobili, ecc.). Anche loro hanno bisogno del Vostro appoggio, di “centri di coordinamento”, di risorse e mezzi per poter operare, raccordandosi con i Servizi che il Comune
ha organizzato per gli alluvionati.
6- Invitiamo infine l’Amministrazione comunale a proclamare una giornata di memoria e di lutto
per i nostri tre cittadini vittime dell’alluvione.
Vogliamo partecipare attivamente alla rinascita delle nostre vite, l’emergenza non è finita, la voglia di ritornare alla normalità è tanta e abbiamo bisogno di dialogare con il Comune per sapere cosa possiamo fare tutti insieme.
Comitato delle Vittime del Fango - Quartiere Romiti

Luca Bartoletti – Presidente Novella Castori – Vicepresidente Michele Fiumi – Portavoce vittimedelfangoromiti@gmail.com

## Riportiamo qui il documento con la comunicazione inviata.
[Prime Proposte al Comune.pdf](/static/pdf/2023-07-07-prime-proposte-al-comune.pdf)