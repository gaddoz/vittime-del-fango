---
title: Atto Costitutivo
description: Atto costitutivo comitato unitario vittime del fango
author: comitato unitario vittime del fango
date: 2023-08-01T19:33:33.555Z
tags:
  - nascosto
---
**ATTO COSTITUTIVO**

**COMITATO UNITARIO VITTIME DEL FANGO FORLI’**

**QUARTIERE ROMITI, SAN BENEDETTO, CAVA-VILLANOVA,**

**DURAZZANINO, RONCO**

L'anno duemila ventitré, il giorno 1 del mese di Agosto in Forlì, presso la sede di Corso Garibaldi 127 - Forlì sono presenti i promotori i quali, con la presente scrittura privata, da valere ad ogni effetto di legge, di comune accordo convengono e sottoscrivono quanto segue:

**Art. 1 – Costituzione del Comitato**

Tra i presenti, ai sensi del Codice Civile, Libro I, Titolo I, Capitolo III, art. 39 e seguenti, è costituito il Comitato denominato **“Comitato Unitario Vittime del Fango Forlì”** costituito dai cittadini dei Quartieri Romiti, San Benedetto, Cava-Villanova, Durazzanino, Ronco” (di seguito Comitato), senza scopo di lucro, apartitico e aconfessionale, con fini di solidarietà, per il cui funzionamento non è previsto il versamento di alcuna quota associativa e/o di iscrizione.

**Art. 2 – Sede del Comitato**

Il Comitato ha sede legale temporanea in Forlì, C.so Garibaldi 127. Esso potrà, con delibera del Consiglio Direttivo, trasferire la propria sede in altro luogo, all’interno del Comune di Forlì.

**Art. 3 – Finalità, oggetto sociale e modalità operative**

Il Comitato svolge la propria attività raccordandosi in maniera adeguata con i Comitati di Quartiere, nel rispetto delle relative autonomie, con lo scopo di tutelare i diritti e le legittime aspettative dei cittadini vittime del fango e dell'alluvione del 16/17 maggio 2023, residenti nei quartieri Romiti San Benedetto, Cava-Villanova, Durazzanino, Ronco.

Esso inoltre persegue finalità di sostegno alla ripresa e allo sviluppo socio-economico dei quartieri Romiti, San Benedetto, Cava-Villanova, Durazzanino, Ronco, anche attraverso attività connesse a quelle istituzionali o integrative di queste ultime.

Il Comitato oltre che dalle disposizioni normative previste dal Codice Civile, è regolato da quelle contenute nel presente atto costitutivo e nello Statuto ivi allegato, quale parte integrante e sostanziale del medesimo, che i promotori dichiarano di accettare e di approvare in ogni sua parte.

**Art. 4 – Organi del Comitato**

Sono Organi del Comitato:

•      l'Assemblea dei cittadini promotori e sostenitori;

•      il Consiglio Direttivo;

•      il Presidente;

•      Il Vicepresidente

Si dà atto che il presente Comitato unitario Vittime del Fango Forlì nasce dalla trasformazione del *Comitato Vittime del Fango quartiere Romiti*, costituito in data 03.07.2023.

I promotori eleggono il Presidente e i membri del Consiglio Direttivo nelle persone di:

**BUCCHI ALESSANDRA** - Presidente

**CASTORI NOVELLA** - Componente del Consiglio Direttivo con funzioni di Vicepresidente

**VALENTINA GRILLANDI** - Componente del Consiglio Direttivo con funzione di Portavoce

**MICHELE FIUMI** - Componente del Consiglio Direttivo 

**RAFFAELE ZOLI** - Componente del Consiglio Direttivo (*aggiornamento in data 08/02/2024*)

i quali dichiarano di accettare la carica e di non trovarsi in nessuna condizione di incompatibilità prevista da legge.

Tutte le cariche sono svolte a titolo gratuito.

I PROMOTORI

Forlì, 1 Agosto 2023