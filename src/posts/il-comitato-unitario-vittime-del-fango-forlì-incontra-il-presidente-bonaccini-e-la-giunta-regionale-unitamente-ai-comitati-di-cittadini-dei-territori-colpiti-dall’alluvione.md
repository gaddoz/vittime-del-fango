---
title: Il giorno sabato 20 ottobre 2023, il Comitato Unitario Vittime del fango
  Forlì ha incontrato il presidente Bonaccini e la Giunta regionale, unitamente
  agli altri Comitati di cittadini dei territori colpiti dall’alluvione
description: Gli argomenti trattati, dalla messa in sicurezza delle aree a
  rischio al sostegno ai piccoli Comuni. Presenti anche la vicepresidente Priolo
  e gli assessori Colla, Calvano, Corsini e Mammi
author: "Aride Missiroli "
date: 2023-10-21T19:09:37.980Z
manual_pdf: null
manual_pdf2: null
manual_pdf5: null
tags:
  - post
  - featured
---
# (dal sito della Regione Emilia-Romagna)

# Alluvione. Il presidente Bonaccini incontra in Regione una ventina di Comitati di cittadini dei territori colpiti: “Vogliamo condividere ogni passo della ricostruzione, ribadito il massimo impegno affinché sia rimborsato il 100% dei danni. Pronti a rivederci a cadenza regolare e già prima della fine dell’anno.

Bologna - Un primo incontro tra **Regione** e una ventina di **Comitati di cittadini** nati nei territori colpiti nel maggio scorso dalla drammatica alluvione. Un confronto sull'andamento della ricostruzione e sui problemi e le esigenze di chi abita in quelle zone. Nel pomeriggio di ieri, il presidente **Stefano Bonaccini** ha ricevuto una delegazione dei comitati in viale Aldo Moro, a Bologna, insieme alla vicepresidente con delega alla Protezione civile e Ambiente, **Irene Priolo** e gli assessori **Vincenzo Colla** (Sviluppo economico e Lavoro), **Paolo Calvano** (Bilancio), **Andrea Corsini**(Infrastrutture e commercio) e **Alessio Mammi** (Agricoltura).

Questi gli argomenti trattati durante il faccia a faccia: **messa in sicurezza** urgente da frane e alluvioni di intere zone, da cui dipende la loro sopravvivenza; la necessità di garantire **supporto ai piccoli Comuni**, che soffrono di insufficienza e inadeguatezza delle risorse, e la verifica dei progetti di intervento su questo; il **cronoprogramma o la tempistica dei lavori**; protocollo e competenze per la **gestione coordinata degli interventi necessari**.

"Ringrazio i Comitati per la collaborazione- ha detto **Bonaccin**i- è importante per le Istituzioni avere anche un rapporto diretto con chi vive tutti i giorni sulla propria pelle i disagi di quel drammatico evento. Ho proposto loro di rivederci a cadenza regolare, la prossima volta già entro la fine dell’anno, per condividere ogni passo della ricostruzione, del percorso e delle procedure che dovranno portare all’erogazione dei fondi. Resta massimo l’impegno della Regione affinché venga rimborsato il 100% dei danni a famiglie e imprese come promesso dal Governo e fino a quel giorno continueremo a stare al fianco di chi è stato vittima dell’alluvione, lavorando con il commissario Figliuolo e le sue strutture con la massima collaborazione, come bene abbiamo fatto in questi mesi”.